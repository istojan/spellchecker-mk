Овие пет модули на организација на работното време може да ги опфатат сите индустрии во државата. Доколку сакаме оваа мерка да успее и да се имплементира на долг рок, клучно е работодавецот, а не работникот да го избира модулот. Ова од причина што мерката покрај тоа што има за цел да овозможи подобар баланс на работата и животот на работникот/граѓанинот, има за цел и зголемување на продуктивноста во компаниите, а преку тоа и конкурентноста на нивните производи или услуги. Балансот на мерката е во тоа што работникот добива повеќе слободно време, помалку работни часови годишно и помалку трошоци, а работодавачот добива поодморени, повеќе мотивирани и попродуктивни работници, што придонесува за зголемување на продуктивноста. Воедно со некои од модулите, покрај останатото се овозможува и намалување на трошоците на компанијата (трошоци за греење, превоз, телефон, струја и.т.н.)

Во продолжение би сакал да дадам кратко објаснување за секој од посебните модули.

Модулот 4-дневна работна недела предлагам да се организира на следниов начин:

Модул 1.1- 4-дневна работна недела, 10 часа работно време дневно, 4 дена во неделата, со дневна пауза во траење од 1 час; или

Модул 1.2- 4-дневна работна недела, 9 часа и 30 минути работно време дневно, 4 дена во неделата, со пауза во траење од 30 минути.

Модулот - 2 дена месечно работа од дома овозможува работникот, работните задачи претходно утврдени од страна на работодавецот, два дена во текот на месецот да може да ги извршува од дома. Ова е особено погодно за ИТ-индустријата или проектантски бироа, сметководство, вештаци, преведувачи и.т.н. каде работодавецот може претходниот ден да му зададе задачи на работникот (на пример, за програмирање или проектирање) кои работникот е должен да ги заврши од дома. Работникот, работата може да ја заврши во текот на редовното работно време, но и пред или потоа, значи флексибилно и самостојно си го организира тој работен ден. Важно е работата да се заврши. Работникот ќе го нема трошокот за одење до работа и назад, и ќе може во порелаксирана атмосфера да ги изврши своите работни задачи, поминувајќи повеќе време со семејството и/или пријателите.

Модулот 3, односно четири дена дополнителен годишен одмор е предвиден затоа што постојат индустрии или институции каде е невозможно да се примени кој било од претходните модули без притоа да се направи дополнителен проблем од организациски, финансиски или друг аспект. Затоа, секаде каде не е возможно да се примени кој било од предложените модули, ќе може да се примени овој модул кој им овозможува дополнителни 4 денови годишен одмор на вработените. Ова ќе се изведе на начин што, доколку работодавецот го избере овој модул, ќе се зголеми и минималната и максималната граница за денови на годишен одмор за плус 4.

Модулот 4 - скратено работно време секој петок до 14 часот, е модул кој овозможува организација на работното време да биде така што работникот ќе работи 4 дена во неделата по 8 часа и 30 минути, а петтиот ден ќе работи 2 часа помалку, односно до 14 часот (под претпоставка дека работното време започнува во 8 часот).

Модулот 5 овозможува комбинација направена од сите претходни модули, во зависност од работното место и организационата единици во која работи работникот. Оваа флексибилност овозможува големите компании или компаниите со различни дејности, работното време да го организираат со комбинација на модулите и на тој начин да постигнат поголемо ниво на продуктивност, а истовремено и задоволство кај вработените.